
Title : Address to the Devil <br>
Author : Robert Burns <br><br>

O Prince, O chief of many throned pow'rs! That led th' embattled seraphim to war! (Milton, Paradise <mark4>Lost)</mark4><br>
O thou! whatever title suit <mark3>thee,--</mark3><br>
Auld Hornie, Satan, Nick, or <mark4>Clootie!</mark4><br>
Wha in yon cavern, grim an' sootie, <br>
Clos'd under <mark4>hatches,</mark4><br>
Spairges about the brunstane cootie <br>
       To scaud poor wretches! <br>
<br>
Hear me, Auld Hangie, for a <mark3>wee,</mark3><br>
An' let poor damned bodies <mark3>be;</mark3><br>
I'm sure sma' pleasure it can gie, <br>
       E'en to a deil, <br>
To skelp an' scaud poor dogs like <mark3>me,</mark3><br>
       An' hear us squeel! <br>
<br>
Great is thy pow'r, an' great thy <mark3>fame;</mark3><br>
Far ken'd an' noted is thy <mark3>name;</mark3><br>
An' tho' yon lowin heugh's thy hame, <br>
Thou travels <mark4>far;</mark4><br>
An' faith! thou's neither lag nor <mark3>lame,</mark3><br>
Nor blate nor <mark5>scaur.</mark5><br>
<br>
Whyles, ranging like a roarin <mark4>lion,</mark4><br>
For prey a' holes an' corners tryin; <br>
Whyles, on the strong-wing'd tempest flyin, <br>
Tirlin' the <mark3>kirks;</mark3><br>
Whyles, in the human bosom pryin, <br>
Unseen thou <mark3>lurks.</mark3><br>
<br>
I've heard my rev'rend graunie <mark3>say,</mark3><br>
In lanely glens ye like to <mark3>stray;</mark3><br>
Or whare auld ruin'd castles <mark3>gray</mark3><br>
Nod to the <mark4>moon,</mark4><br>
Ye fright the nightly wand'rer's <mark3>way</mark3><br>
Wi' eldritch <mark3>croon.</mark3><br>
<br>
When twilight did my graunie <mark4>summon</mark4><br>
To say her pray'rs, douce honest <mark4>woman!</mark4><br>
Aft yont the dike she's heard you bummin, <br>
Wi' eerie <mark4>drone;</mark4><br>
Or, rustlin thro' the boortrees comin, <br>
Wi' heavy <mark3>groan.</mark3><br>
<br>
Ae dreary, windy, winter <mark4>night,</mark4><br>
The stars shot down wi' sklentin <mark3>light,</mark3><br>
Wi' you mysel I gat a <mark3>fright,</mark3><br>
Ayont the <mark5>lough;</mark5><br>
Ye like a rash-buss stood in <mark3>sight,</mark3><br>
       Wi' waving sugh. <br>
<br>
The cudgel in my nieve did <mark3>shake,</mark3><br>
Each bristl'd hair stood like a <mark3>stake,</mark3><br>
When wi' an eldritch, stoor "Quaick, quaick," <br>
Amang the <mark4>springs,</mark4><br>
Awa ye squatter'd like a <mark3>drake,</mark3><br>
On whistling <mark3>wings.</mark3><br>
<br>
Let warlocks grim an' wither'd hags <br>
Tell how wi' you on ragweed <mark4>nags</mark4><br>
They skim the muirs an' dizzy crags <br>
Wi' wicked <mark4>speed;</mark4><br>
And in kirk-yards renew their <mark4>leagues,</mark4><br>
Owre howket <mark4>dead.</mark4><br>
<br>
Thence, countra wives wi' toil an' <mark4>pain</mark4><br>
May plunge an' plunge the kirn in <mark3>vain;</mark3><br>
For oh! the yellow treasure's taen <br>
By witchin <mark3>skill;</mark3><br>
An' dawtet, twal-pint hawkie's gaen <br>
As yell's the <mark3>bill.</mark3><br>
<br>
<mark4>Thence</mark4>, mystic knots mak great <mark4>abuse,</mark4><br>
On young guidmen, fond, keen, an' <mark5>croose;</mark5><br>
When the best wark-lume i' the <mark4>house,</mark4><br>
By cantraip <mark4>wit,</mark4><br>
Is instant made no worth a <mark3>louse,</mark3><br>
Just at the <mark3>bit.</mark3><br>
<br>
When thowes dissolve the snawy hoord, <br>
An' float the jinglin <mark4>icy-boord,</mark4><br>
Then water-kelpies haunt the foord <br>
By your <mark4>direction,</mark4><br>
An' nighted trav'lers are allur'd <br>
To their <mark4>destruction.</mark4><br>
<br>
And aft your moss-traversing spunkies <br>
Decoy the wight that late an drunk <mark4>is:</mark4><br>
The bleezin, curst, mischievous <mark4>monkeys</mark4><br>
Delude his <mark4>eyes,</mark4><br>
Till in some miry slough he sunk <mark1>is,</mark1><br>
Ne'er mair to <mark4>rise.</mark4><br>
<br>
When Masons' mystic word an <mark4>grip</mark4><br>
In storms an' tempests raise you <mark4>up,</mark4><br>
Some cock or cat your rage maun <mark4>stop,</mark4><br>
Or, strange to <mark4>tell!</mark4><br>
The youngest brither ye wad <mark4>whip</mark4><br>
Aff straught to <mark3>hell!</mark3><br>
<br>
Lang syne, in Eden'd bonie <mark4>yard,</mark4><br>
When youthfu' lovers first were <mark4>pair'd,</mark4><br>
An all the soul of love they <mark5>shar'd,</mark5><br>
The raptur'd <mark4>hour,</mark4><br>
Sweet on the fragrant flow'ry swaird, <br>
In shady <mark4>bow'r;</mark4><br>
<br>
Then you, ye auld snick-drawin dog! <br>
Ye cam to Paradise incog, <br>
And play'd on man a cursed brogue, <br>
       (Black be your fa'!) <br>
An gied the infant warld a shog, <br>
Maist ruin'd <mark3>a'.</mark3><br>
<br>
D'ye mind that day, when in a bizz, <br>
Wi' reeket duds an reestet gizz, <br>
Ye did present your smoutie phiz <br>
Mang better <mark4>folk,</mark4><br>
An' sklented on the man of Uz <br>
Your spitefu' <mark3>joke?</mark3><br>
<br>
An' how ye gat him i' your <mark4>thrall,</mark4><br>
An' brak him out o' house and <mark4>hal',</mark4><br>
While scabs and blotches did him <mark4>gall,</mark4><br>
       Wi' bitter claw, <br>
An' lows'd his ill-tongued, wicked <mark5>scaul,</mark5><br>
Was warst <mark3>ava?</mark3><br>
<br>
But a' your doings to <mark4>rehearse,</mark4><br>
Your wily snares an' fechtin <mark4>fierce,</mark4><br>
Sin' that day Michael did you <mark3>pierce,</mark3><br>
Down to this <mark4>time,</mark4><br>
Wad ding a Lallan tongue, or Erse, <br>
In prose or <mark3>rhyme.</mark3><br>
<br>
An' now, Auld Cloots, I ken ye're <mark4>thinkin,</mark4><br>
A certain Bardie's rantin, drinkin, <br>
Some luckless hour will send him linkin, <br>
To your black <mark3>pit;</mark3><br>
But faith! he'll turn a corner jinkin, <br>
An' cheat you <mark4>yet.</mark4><br>
<br>
But fare you weel, Auld <mark4>Nickie-ben!</mark4><br>
O wad ye tak a thought an' <mark3>men'!</mark3><br>
Ye aiblins might--I dinna <mark3>ken--</mark3><br>
Still hae a <mark1>stake:</mark1><br>
I'm wae to think upo' yon <mark3>den,</mark3><br>
Ev'n for your <mark3>sake!</mark3><br>
